Ročník XXIX.
V Domažlicích dne 13. ledna 1900.
Číslo 3.
OSEL DD
ČEDCHOVA.
Domažlický týdenník.
Vychází každou sobotu o 4. hodině odpoledne v knihtiskárně Emanuela Prunara na
náměstí a stojí:
Pro Domažlice:
čtvrtletně .
1 korunu 80 haléřů
7 korun 20 haléřů.
ročně . . .
Donáška do domu ročně 48 haléřů.
Poštovní zásylkou:
v Rakousku čtvrtletně 2 koruny 20 haléřů
za hranice
2 koruny 46 haléřů
do Ameriky „2 koruny 72 haléřů.
Dopisy, inseráty a předplatné peníze buďtež zasílány redakci franko.
Reklamace nezapečetěné se nefrankují. Dopisy bez podpisu se nepřijímají, rukopisy se
nevracejí. Plat inserátů obnáší za řádku třísloupcovou poprvé 3 kr., za každé následující
uveřejnění 2 kr., a platí se hned při objednání.
Jednotlivá čísla se prodávají po 20 haléřích.
(Pokračování).
Teprve rokem 1851 počínají snahy reformní
Vydány byly nové mince měděné a aby mohly v oběh
přijíti nově ražené mince kurantní (stříbrné a zlaté),
jimž dosud vadilo vysoké ažio, vydáno v červnu
1854 provolání k „dobrovolné“ valutní půjčce 300—500
milionů zl. Subskripce se zdařila, ale osudné chování
Rakouska za války krimské zmařilo opět vše a
zvětšilo opětně státní dluh u banky.
Po válce krimské hleděno nápravu valuty přivoditi
změnou soustavy mincovní. Souhlasně s celou tehdejší
politikou, které běželo o nejužší hospodářské i poli-
tické připojení k Německu a tím o zachování
rakouského primátu mezi státy německými, měl v
Rakousku i Německu zaveden býti společný system
měnný. R. 1846 konal se ve Vídni mincovní kongres,
jehož výsledkem byla mincovní smlouva s německými
státy z 24. ledna 1857. Patentem z 19. září 1857
zavedena byla pro celý obvod mocnářství t. zv.
rakouská měna jakožto ryzí měna stříbrná, odstraněná
teprv nejnovějšími zákony valutními.
Za výhradní váhu mincovní byla celní libra
(= 500 gr.), z níž razilo se 45 zlatníků stříbrných
(zlatník = 11.11 gr. = 1/0 kg. ryzího stříbra). Zákonné
číslo mincovní bylo tedy 45 a mince dle tohoto čísla
ražené nazývaly se mincemi rakouské měny. Jako
mince kurantní razily se (mimo t. zv. tolary spolkové)
2-, 1- a 1/24zlatníky, zrno obnášelo u 2- a Izlatníků
900: 100, u 1/4zlatníků 520: 480. Drobnými mincemi
stříbrnými byly dvacetníky a desetníky (375 resp.
750 z mincovní libry drahokovu), finanční správě
bylo zůstaveno raziti i pětníky 1500 kusů z 1 libry).
Dvacetníky obsahovaly stříbro a měď v poměru
500: 500, desetníky 400: 600 a pětníky 350 : 650.
Drobnými mincemi měděnými byly čtyřkrejcary,
krejcary a trojníky. Obnos vydaných mincí drobných
nesměl přesahovati 12 mil. zl.
Rakouská měna nabyla platnosti dnem 1. listo-
padu 1858; nebyla-li ve smlouvě po tomto dni
uzavřené jiná měna výslovně ustanovena, má se
rozuměti měna rakouská (patent ze 27. dubna 1858
č. 63 ř. z.) Od téhož dne směla banka vydávati jen
bankovky na 1000, 100 a 10 zl. rakouské měny
znějící, jež každý byl zavázán přijímati při všech
platech v této měně v plné nominální hodnotě a
s jichž vydáváním měly stahovány býti současně
bankovky na konvenční měnu znějící; bankovky
po 5, 2 a 1 zl. rak. m. směly býti na místo bankovek
na tytéž obnosy konv. m. vydány jen do sumy
100 millionů zl.
Prvním listopadem 1858 byla opět po 10leté
suspensi zavedena směnitelnost bankovek, ale pře-
stávka tato byla jen episodická: dne 28. dubna
1859 byla směnitelnost bankovek pro potřeby válečné
opět suspendována a tak je tomu do dneška. Měl
sice dluh státu u banky býti zaplacen do konce rokem
1866, načež r. 1867 opět nastati měla směnitelnost,
ale válka r. 1866 pohřbila i tyto plány.
Zákonem z 5. května 1866 č. 51. ř. z. byly
bankovky po 1 zl. a 5 zl. prohlášeny za státovky
s nuceným oběhem, banka musila za tyto převzaté
bankovky dáti státu stejný obnos v bankovkách na
vyšší obnos znějících, zák. ze dne 7. července 1866
vypůjčil si stát od banky 60 mil. zl. v bankovkách,
brzy na to vydal stát sám státovky po 1 a 5 zl.
za 90 mil. zl. a ustanovil (zák. z 25. srpna 1866
č. 101 ř. z.), že suma všech státovek se salinkami
(t. j. státními dlužními úpisy na státních salinách
pojištěnými, v obnosu do 100 mil. zl.) nesmí přesa-
hovati 400 mil. zl.; ubude-li však z oběhu salinek,
mohou se za ně do téhož maximálního obnosu vydati
státovky. Roku 1867 vydány v těchže mezích státovky
po 50 zl. a r. 1868 bylo na místě drobných papí-
rových peněz z. r. 1860, za drobné mince stříbrné
vyměněných, vydáno dalších 12 mil. ve státovkách,
takže celkový oběh státovek se salinkami činil odtud
412 mil. zl.
Obíhaly tedy u nás nesměnitelné a nuceným
kursem obdařené státovky po 1, 5 a 50 zl., a tako-
vé též bankovky po 10, 100 a 1000 zl., pak stříbrné
a měděné mince rakouské měny. K nim přibyly
zák. z 9. března 1870 č. 22 zavedené zlaté mince
po 8 zl (= 20 frankům) a po 4 zl. (= 10 frankům
ve zlatě), ražené v poměru 900: 100, o váze
6.4516192 resp 3.22580 g., ale pouze jako mince
obchodní, jejichž přijímání a hodnota zůstaveny
volnému dohodnutí stran a jež dle valutních zákonů
z r. 1892 více raziti se nebudou.
Při změně ústavy rakouské r. 1867 prohlášeno
bylo upravení měny a čísla za záležitost, která v obou
polovicích říše dle stejných zásad upravovati se má
a při předposledním obnovení smlouvy rakousko-
uherské r. 1887 bylo ustanoveno, že měna rak. má
i příště zůstati společnou měnou obou polovic, že
však obě vlády mají raditi se o opatřeních, aby za
příznivých poměrů finančních v říši opět zavedeno
bylo placení hotovými; měna po upravení valuty
zavedená že má se nazývati rakousko-uherskou.
Od prvního zavedení nesměnitelnosti a nuceného
oběhu bankovek v r. 1848 byly u nás s malou pře-
stávkou (listopad 1858 až duben 1859) skoro výhradně
v oběhu nesměnitelné peníze papírové, zprvu kon-
venční, pak rakouské měny, jimž však až do r. 1878
nepodařilo se nabýti trvalé parity se stříbrem.
Oběh byl ovládán papíry, kdo chtěl míti stříbro,
musil zaplatiti příplatek (za 100 zl. stř. ku př. 110 zl.
pap.) čili ažio, jehož výše neustálc kolísala dle toho,
jak uvažovány byly vnitřní a vnější politické poměry
a finanční síla státu i hospodářská zdatnost obyva-
telstva, a dle toho, jak měnila se potřeba platidel
a hodnota stříbra.
(Pokrač.)
Lékařská pomoc pro venkov.
Pod nadpisem tímto velice vhodný činí návrh „Jiho-
české listy“, zasluhující pozornosti nejen samosprávných
korporací, ale i každého jednotlivce, jenž zájem má na
veřejném zdravotnictví.
Jako v řadě let předcházejících proletěl i letos
dobu vánoční a novoroční ohlas různých blahopřání a
ve všech snad dotýkáno slov: „zdraví a štěstí“.
Tato dvě slova, vyplňující obsah příležitostných přání,
chovají v sobě obyčejně všechno, co člověka může a
má učiniti spokojeným.
Svého štěstí jest každý ovšem strůjcem i hrobařem
sám, ale zdraví? — Než se nadějeme, je pryč. Máme
ovšem lékaře, kteří v případě onemocnění nám prospějí,
namítne mnohý; připouštíme, ale jen tehdy, je-li to při-
spění brzké, t. j. ve městech! Jaké ale jest a může
býti to přispění na vesnicích od sídla lékaře vzdálených?
Jednak proto, že lékař není po ruce, jakož i pro velký
náklad, jenž s každou lékařskou návštěvou jest spojen,
čekává se až jak s nemocným bude dále, čímž velmi
často příhodný okamžik se zmešká. „Pozdě“ říkává
lékař. A příčiny toho pozdě jsou tak vážny, že v plné
míře zasluhují, aby vážně bylo přemýšleno o tom, jak
tomu zlu odpomoci. Největší část úmrtí, jež by za
příznivějších okolností nebyla nastala, na venkově nutno
přičítati tomu, že lékařské pomoci nebylo v pravý čas,
hlavně však proto, že je na naše venkovské poměry
příliš nákladná. Jen se vžijme poněkud v takový případ
a sledujme výpravu pro lékaře. Především obtížné, zdlou-
havé opatření povozu, dále někdy až několikahodinná
vzdálenost od města a k tomu špatné cesty, počasí,
někdy zaměstnání lékařovo touž dobou u jiného nemoc-
ného a konečně opět dlouhá jízda zpět, když konečně
příchodem lékaře pomoc se dostaví, není ještě úplná.
Jaká opět věčnost než opatří se předepsaný lék! A kde
nabrati peněz? Jediná jen cesta stojí 3—5 zl. i více;
což pak při těžké, dlouhé nemoci, kde je třeba častější
lékařské návštěvy!
Okolnost tato těžce dotýká se zámožných lidí, jak
teprve nuzných! Jaký tu tragický zápas podniká rodina
nad propastí, do níž uvaliti ji hledí dluhy na opatření
lékařské pomoci, a mezi úzkostí o ztrátu života bytosti
nejdražší. Jak tomu tedy odpomoci, když nemůže přece
míti každá ves svého lékaře? Nenašel by tu ostatně
dostatek zaměstnání a výživy. Jinak ne, než aby obvodní
lékaři aspoň jednou týdně, podle okolností i vícekrát,
navštívili každou osadu v určitý den a v určeném domě
a tam na př. u starosty nebo v hostinci ordinovali.
Tam přišli by nemocní, kteří tak učiniti mohou, tam
přinesly by matky své churavé děti, tam požádal by se
lékař o návštěvu těžce nemocných v domě. Rozumí se,
že by lékař tímto způsobem více míst objeti mohl. Bylo
by to pro něho co jednotlivce obtížné, ale ulehčilo by
se tisícům. Ovšem zdarma by to také nekonal. Neboť
menší obnos by každý a rád zaplatil a okresní výbor
nemohl by rozpakovati se, zvýšiti přiměřeně lékařovo
služné a cestovné, vzešla-li by tím našemu lidu tak ne-
smírná výhoda. Při tom by měl lékař zdravotní stav
ve svém obvodu v lepší evidenci, tím dostalo by se i
našim školám žádoucího, častějšího dozoru lékařského
a tím snáze mohla by se epidemie a eudemie obmezo-
vati a babské fušerství a mastičkářství znemožniti. Pokud
pak léků se týče, mohla by snad v místech, kde je
škola, býti malá příruční lékárnička.
Doporučujeme tyto řádky našemu venkovu, našim
obcím, okresním zastupitelstvům k nejbedlivější úvaze,
neboť není pochyby, že zlevnění, včasné opatřování a
větší přístupnost pomoci lékařské jest jednou z nejpal-
čivějších otázek našeho venkova v ohledu zdravotním.
Také zajisté nebude pochybnosti, že náš venkov toho
zaslouží, aby jeho zdravotnictví z nákladů zemských a
okresních aspoň proporcionelně věnována byla částka
toho, čeho se dostává větším i menším osadám městským.
Nemohou-li všichni ve městech bydleti a všech výhod
z toho plynoucích používati, mohou aspoň zcela právem
požadovati, aby o jich zdraví, poklad to nejvzácnější,
bylo poněkud postaráno.
Zprávy různé.
Smír. Jednota průmyslníků pro Prahu a okolí,
jejiž předsedou jest Emil rytíř Kubinzky, usnesla se
podati vládě a poslancům provolání, v němž mimo
jiné se praví, „by vláda a zástupcové národa k tomu vší
silou a s největším urychlením působili, by konečně
dorozumění mezi oběma národy docíleno bylo a to
dorozumění, jakéž blaho celého národa a každého
jednotlivce nutně vyžaduje. Vysoká vláda a zástup-
cové národa, odhodlejtež se ve své činnosti k tomu,
by na všech stranách celého národa ozvalo se volání
po míru a sice po míru, kterýž jedině jest s to, aby
zlé následky v nynějším zápase tak často na nás
doléhající odčiněny a krásné plody našeho průmyslu,
našeho obchodu a živnosti, jakož i materielní blaho
národa od zkázy zachráněny byly.“ Avšak byli ně-
meckými listy v pravém slova smyslu odkopnuti!
Němci chtějí jen panovati a nechtějí uznati rovnost
naši s nimi. Proto musíme bojovati dál, musíme státi
proti každé vládě, která nebude chtíti provésti zá-
sadu, že nám přísluší všude rovné právo s Němci.
Proti Němcům musíme rozvinouti systematický boj
na poli hospodářském, a bojovati tak dlouho,
až uznají, že nám přisluší všude stejné právo. Vládu
pak musíme donutit, aby podnikla velké hospodář-
ské činy, zvláště když sousední Německo vyvinuje
všude intensivní práci jak v průmyslu tak i obchodu.
Průmyslníci nechť se obrátí důrazně na vládu, aby
provedla rovné právo v duchu státních základních
zákonů bez ohledu na Němce, bez ohledu na jejich
hrozby a strašáky. Vláda neměla nikdy couvnout
před terrorem německým. Až nám dá vláda rovné
právo s Němci ve školství, v úřadech, ve vojště atd.,
pak budeme jednat s Němci, neboť nemáme z čeho
bychom slevovali Němcům. Dle přirozeného i psaného
práva přisluší nám rovné právo s Němci všude.
Vláda se musí dále přičiniti, aby utvořena byla většina,
která by pracovala na říšské radě hospodářsky, v
duchu autonomním, která by dala národům, co jim
patří. Proto ať se němečtí průmyslníci obrací na
německé poslance a vládu a donutí je, aby sprave-
dlnosti a právu vyhověli. Vláda nechť potře štvaní
německých listů a agitatorů z Německa a netrpí
pronásledování Čechů a českého jazyka kdekoli. Na
nás není viny ani neochoty k společné práci. Dokud
Němci budou sníti o nadvládě a panovač-
nosti nad ostatními národy, dotud není řeči o
smíru. My nepovolíme děj se co děj; my vytrváme
a budeme bojovati podle státoprávního programu
Měna v Rakousku
