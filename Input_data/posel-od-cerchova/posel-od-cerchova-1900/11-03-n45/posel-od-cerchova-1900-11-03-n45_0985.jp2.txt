Ročník XXIX.
V Domažlicích dne 3. listopadu 1900.
Číslo 45.
POSEL DD ČERCHOVA.
Domažlický týdenník.
Vychází každou sobotu o 4. hodině odpoledne v knihtiskárně Emanuela Prunara na
náměstí a stojí:
Poštovní zásylkou:
Pro Domažlice:
v Rakousku čtvrtletně 2 koruny 20 haléřů
1 korunu 80 haléřů
čtvrtletně .
za hranice
„ 2 koruny 46 haléřů
7 korun 20 haléřů.
ročně .
„ 2 koruny 72 haléřů.
do Ameriky
Donáška do domu ročně 48 haléřů.
Dopisy, inseráty a předplatné peníze buďtež zasílány redakci franko.
Reklamace nezapečetěné se nefrankují. Dopisy bez podpisu se nepřijímají, rukopisy se
nevracejí. Plat inserátů obnáší za řádku třísloupcovou poprvé 3 kr., za každé následující
uveřejnění 2 kr., a platí se hned při objednání.
Jednotlivá čísla se prodávají po 20 haléřích.
Z okresního zastupitelstva.
V zasedání dne 27. října odbývaném stala se mimo
jiné tato usnesení:
Protokol o minulém zasedání byl bez poznámky
schválen. Jednací zpráva okresního výboru za minulé
období vzata byla na vědomí. Okresní rozpočet na rok
1901, dle kterého k uhrazení výdajů 20 % přirážka
k přímým daním v okresu předepsaným vybírána
býti má, byl schválen; pro odbor Klubu českých
turistů zařaděn do rozpočtu 200 korun, pro spolek
rybářský 100 korun. Panu MUDru. Janu Holubovi
zvýšen cestovní paušál o 200 korun s povinností,
aby za tento obnos zdravotní prohlídku okresní stra-
vovny vykonával. Příspěvek české župní hasičské
Jednotě zvýšen byl na 200 K. Předloženy 3 došlé
offerty na rozšíření okresní silnice domažlicko-hor-
šovotýnské, totiž civ. inženýra p. Fr. Peka, městského
stavitele p. Aloise Procházky a p. Jakuba Knopfa, mistra
zednického v Klenči a stavba ta zadána byla
p. civ. inženýru Fr. Pekovi za 7197 K 26 h, v čemž
i štět v rozpočtu neuvedený, pak potřebné plány a
rozpočty uvedeny jsou. Vzata na vědomí zpráva ko-
mise pro zřízení okresní pojišťovny požární a vysloveno
přání, aby pojišťovna ta co nejdříve v život vstoupila.
Učiněno zásadní usnesení, aby každá obecní silnice
do okresní správy převzata byla, která podmínkám
na okresní silnice kladeným vyhovuje, aby takto obce
okresu zdejšího ke stavbám silnic povzbuzeny byly;
proto také vyhověno bylo žádosti obce nevolické za
převzetí tamní silnice obecní do správy okresní a to
ode dne 1. ledna 1901; bližší podmínky převzetí sil-
nice té vyjedná s obcí nevolickou okresní výbor
Přes žádosť okresního cestaře Jana Sloupa, aby jeho
místo cestařské synu jeho Ondřeji uděleno bylo, pře-
chází se k dennímu pořádku. Zamítnuta žádosť obce
Nemanic za zřízení zdravotního obvodu se sídlem
obvodního lékaře v Nemanicích, poněvadž v obci té
lékař jest, a tedy o zdravotnictví dosti postaráno jest,
a pak z toho důvodu, že by zřízením obvodu toho
pro okres nová ničím neodůvodněná břemena vzešla.
Obci domažlické dáno povolení, aby trhové ceny za
části veřejného statku čís. kat. 4814/4 a 4814/5 p. Janu
Tusvaldovi prodané pro fond regulační a pro zaku-
pování nových pozemků k úpravě veřejných cest a
ulic potřebných užiti směla. Vyhověno žádosti téže
obce za schválení věnovací listiny na pozemky, které
obec domažlická na stavbu silnice na Veselou horu
věnovala, pak za povolení k vydání výmazného pro-
hlášení na 6000 korun pro obec domažlickou na c. k.
hřebčinci váznoucích a za schválení smlouvy s c. k.
ministerstvem orby v příčině opravy dragounských
kasáren pro hřebčinec a za povolení k výpůjčce
56.000 korun, kterou obec domažlická za tím účelem
učiniti zamýšlí. Vyhověno žádostem Domažlic, Cho-
dova, Milavče, Spáňova a Postřekova za povolení
k prodeji obecních pozemků. Předloženo a schváleno
poučení pro obce, ke kterým usnesením obecního
zastupitelstva jest třeba schválení okresního zastupi-
telstva, a jakým způsobem žádosti za schválení to
podávány býti mají. K návrhu p. Josefa Ludvíka
usneseno, aby obec domažlická braní štěrku ve Dmoutě
dovolila. K návrhu p. Emanuela Holého zmocněn
okresní výbor, aby zkoušky konal, jaký štěrk by se
na okresní silnice nejlépe hodil. K návrhu p. Josefa
Tauera budou obce vyzvány, by si více než dosud
hleděly rybaření jako dobrého zdroje příjmů obecních.
Pan Matěj Kozina poukazuje na nečistění příkopů
silničních; pan Karel Regal na zanedbané stromoví
na okresních silnicích. Na to byla schůze o půl 12.
hodině dopoledne skončena.
Přepych.
Jednou z největších našich slabostí jest přepych;
to uzná zejména každý dobrý národní hospodář.
Finanční ministr ovšem není těch názorů; on spíše
řekne, že přepych jest něčím prospěšným, neboť on
prý udržuje státy. Ze stanoviska národohospodář-
ského můžeme říci, že přepych udržuje státy asi tak
jako provaz oběšence, jak jsem kdesi četl.
Co je přepych?
Vše to co jest zbytečné a nákladné, to jest, co
uspokojuje strojenou nějakou potřebu a vyža-
dovalo to mnoho dní práce malichernému požitku
— pak nemůžeme to jinak než zlem nazvati.
Přepych je pro ty, kdož užívají, příčinou sta-
rostí a neřestí, a pro druhé pramenem běd. Přepych
má kořen ve třech „přirozených“ náklonostech člo-
věka, z nichž dvě jsou vadami a třetí skorem také,
ač ji i cností nazývají. První z těchto náklonností
je smyslnost, vyhledávání rafinovaných požitků; dru-
hou marnivost. Smyslnost má meze — marnivost nikoli.
Vrcholem přepychu jest ničiti násilí přirozenému
postupu. Divoch je pln marnivosti: tetuje se dříve
než se obléká Člověk vznešenější hledí ještě se vy-
znamenati; ale to prostotou v oděvu a leskem inte-
ligence. Přepych podporuje u jedněch marnivost, z níž
se zrodil, a u druhých závist; jest dvojnásobnou
otravou. Protijedem jest vznešené šlechtění ducha a
srdce.
Třetím citem, z něhož pochází přepych, jest záliba
v kráse a pud ozdobování, jež daly původ umění. Na
štěstí tento pud může uspokojiti nikoliv bohatost
látky, nýbrž dokonalost formy.
Není-liž přírodní květ rozkošnější ozdobou, nežli
týž květ z drahokamů, třeba stál milion!
Jak jest žalostno, že lidstvo téměř všude maří
tak veliký díl svého času zhotovováním zbytečných
věcí, když tolik lidí postrádá toho nejnutnějšího?
Jaký by to byl vzrůst blahobytu, kdyby všecky ty
síly, dnes ztracené, se obracely k uspokojení základ-
ních potřeb!
Montesquieu praví: „Když je tolik lidí zaměst-
náno šitím šatů na jediného člověka, kterak možno
aby nebylo dosti lidí, kteří nemají šatů“. A Rousseau:
„Na našich stolech musí býti líhové nápoje: hle,
proto rolník pije jen vodu. Musíme míti pudr na své
vlásenky: hle, proto tolik lidí nemá chleba!
Ačkoliv každý rozumný člověk přepych odsoudí,
jsou přece lidé, kteří ho hájí a sice z důvodů, že
udržuje obchod a průmysl a že poskytuje práci
dělníkům.
To jest nesmysl největšího stupně.
Tak Montesquieu praví: „Mody jsou důležitým
druhem zboží. Usilím zmalicherniti ducha, rozmno-
žují neustále odvětví svého obchodu.“ Zajímavé;
jakoby malichernost mohla podporovati blahobyt,
proto má J. B. Say pravdu, když praví: „Stálá
změna mod ochuzuje stát o to, co stravuje, i o to,
co nestravuje.“ Nemístný výrok jest Sismondi-ho,
který praví: „Kdyby pojednou rozhodla se bohatá
třída žíti ze své práce jako ta nejchudší a ukládati
všechen svůj příjem ke svému kapitálu, octlo by se
dělnictvo v zoufalství a zmíralo by hlady.“
Tento neobhajitelný předsudek povstává asi jedině
z nedostatku analysy. Vezměme případ Sismondi-ho:
bohatý ukládá svůj důchod ve stroje, v meliorace
zemědělské a průmyslové: to vše vyžaduje celé davy
dělníků. Tvořiti kapitál znamená stále poskytovati
práci a zároveň to znamená zvyšovati mzdu, poně-
vadž tvoření nového kapitálu vyžaduje nových rukou,
jež budou při větší poptávce lépe placeny.
Tvrditi, že přepych opatřuje práci, jest tolik,
jako říci, že mrhati statky znamená rozmnožovati
blahobyt. Z toho jde, že ničíme-li něco k vůli tomu,
aby jiní měli výdělek, či aby mohli býti živi, že i
Nero zapálivší Řím byl dobrodincem lidstva a požár
pramenem bohatství.
Besidka.
Něco o železnictví.
Po četných pokusech sestrojiti pohyblivý parní
stroj teprve veliký Jiří Stephenson (narozen r. 1781,
zemřel 1848), syn chudého topiče z hornické vísky
Wylamu u Newcastlu, vynalezl roku 1814 opravdovou,
řádnou lokomotivu, s níž po silnici Killingworthské
(u Newcastlu) podnikl první jízdu.
Když pak později tvrdil, že může sestrojiti parní
vůz, který by urazil dvacet anglických mil za hodinu,
tu časopisy se mu vysmívaly a jej karikovaly.
Parlamentní komise dolní sněmovny nařídila pak
ve věci té šetření a tu předseda komise tázal se
Stephensona, zda jest s to zříditi stroj, který by ujel
čtyři anglické míle za hodinu.
Stephenson přisvědčil.
Na to předseda se zvláštním důrazem děl: „A jest
možno vynalézti lokomotivu, která by za hodinu
urazila osm mil?“
„Dojista!“ odpověděl slavný vynálezce a to tónem,
kterým další otázky naprosto předsedovi znemožnil. Než
tu ozval se jiný člen komise a pravil:
„Dobře, vaše lokomotiva pojede rychlostí osmi
mil za hodinu, než nějaká kráva udivena touto novotou
vběhne na koleje a postaví se proti stroji. Nebude
to strašná situace?“
„Ano, velice strašná, ale jen pro onu krávu“,
zněla řízná odpověd Stephensonova.
Když již takto o věci soudila parlamentní komise,
nesmíme se diviti, že široké vrstvy proti lokomotivám
přímo zuřily. Nejdříve pořádány na novou dráhu celé
výpravy, pracující lid odháněn kameny a holemi, později
pak proti stavitelům podávány žaloby atd. Trvalo to
dost dlouho, než se rozhodla stavební společnost, že
přece jen aspoň na zkoušku zavede jízdu lokomotivami.
Konečně r. 1825 zřídil Stephenson zvláštní vlak,
totiž: připjal k své lokomotivě řadu vypůjčených vozů,
kočárů a dostavníků, jimž dříve předělal kola.
Takovéto „vlakové“ zařízení udrželo se dost
dlouho a docházelo zejména u bohatých lidí značné
obliby. Však platilo po jistou dobu v Anglii a v Ně-
mecku za přiznak zámožnosti, míti svůj „železniční
kočár“, jímž pořádány občas na venek výlety; —
při tom majitele takovýchto vagonů, aby ukázali
veliký svůj „přepych“, brali s sebou i své kočí a
usazovali je na — kozlík, což při železniční jízdě velice
komicky se vyjímalo. Toto sousedské zařízení potrvalo
ovšem jen dotud, dokud vlaky jezdily poměrně malou
rychlostí.
Když rychlost lokomotivy zvýšena, bylo podni-
katelům postarati se o „účelně“ zařízené vozy, jež
z počátku podobaly se velikým boudám na kolečkách
anebo byly to „vagony“ docela „vzdušné“, jimž chyběly
střechy, ale jež za to na venku byly křiklavými barvami
bohatě omalovány.
„Pohodlné“ tyto vozy sloužily jen pro dopravu
zámožnějších — chudší cestující odkázán byl na střechu
bud, kamž ukládala se i zavazadla. Poněvadž na střechu
však padalo hodně jisker, půjčovány lidem tam sedícím
brejle, nebo i škrabošky, aby oči své uchránili; začasté
zalétla však jiskra do chytlavých zavazadel, — oheň
vyšlehl a nastal zmatek k nepopsání.
Během doby ovšem doznaly vagony nových přeměn,
až dostaly formu nynějších železničních vozů. Již roku
1844 měli Angličané salonní královský vagon. Leč
vnitřní úpravou vozů předstihli Američané záhy Evro-
pany. Oni začali stavět dlouhé vagony o čtyřech osách
na dvou točivých „truksech“, oni vynašli vozy přepy-
chové, vyhlídkové i restauračni, i spací vagony; zejména
světová firma Pullmanova vykonala v ohledu tom
pravé divy.
Evropa těmto novotám dost dlouho se bránila
a v některých jednotlivostech až posud od Ameriky
podstatně se liší.
Do dnes v Evropě dává se přednost malým, uza-
vřeným oddělením (coupé) před průchodními americkými
vozy, kterými dovoleno každému procházeti a jež často
podobají se hotovému tržišti, neboť prodavači nej-
různějšího zboží a kolportéři nenuceně a hlasy co možná
vysokými nabízejí tu cestujícím svoje výrobky.
Hroznou pak specialitou amerických drah jsou —
vozy kuřácké, v nichž člověk slabšího ústrojí nevydrží
ani chvílečky. Ovšem najdete tam zase vozy s celou
bibliotékou, koupelnou, koncertní síní a modlitebnou.
V tom ohledu však byli už Američané předstiženi
Rusem, které na sibířské dráze má vagon s kostelem,
varhanami atd.
Stavba železnic ostatně provázena byla téměř
