volal předseda třikráte slávu císaři, což hlučně opa-
kováno bylo, načež vzpomenul zemřelých spolučlenů
v roce minulém, jimž povstáním poslední pocta
vzdána byla. Ze zprávy jednatelské vyjímáme ná-
sledující: Spolek čítá 9 čestných členů, 8 přispíva-
jících, 215 činných, z kterých se obléká v stejnokroj
147; během r. 1891 zemřelo 5 členů, přistoupili 2.
Členek pro výpravu pohřbů čítá spolek 57. Spolek
súčastnil se několika slavností, jakož i deputace
v mnohých případech byly vyslány. Schůzí poradních
v r. 1891 konáno 10. V den narozenin císařských
18. srpna obdrželo po 2 zl. 7 chudých členů spolku.
Za příčinou úmrtí místovelitele p. Frt. Hlaváčka
nastoupil místo toto nejstarší setník p. Jiří Kovářík,
následkem čehož postoupil: p. Jak. Ludvík za prv-
ního setníka, p. Vcl. Ouřada za druhého setníka, p.
Frt. Wimmer za prvního nadporučíka a p. Jak. Schnabl
za druhého nadporučíka, jemuž ponechána hodnosť
pobočníka. Revisi účtů za správní rok 1891 shledáno
vše v pořádku. Pro rok 1892 předplacen časopis
„Vysloužilec“. Za důstojníka zvolen byl p. Václav
Kusbach. Zpráva jednatelská a účetní přijaty s hluč-
nou pochvalou. Na to schůze skončena.
Koncert ve prospěch „Matice“. Jeho Osvícenosti
říšského hraběte Bedřicha ze Stadionu úřednictvo
velkostatku Kouta pořádá v pondělí dne 18. dubna
1892 na „Střelnici“ ve prospěch „Ústřední Matice
školské“ koncertní zábavu za spoluúčinkování
místního pěveckého kroužku. Program: 1 Ouvertura
„Čarostřelec“ pro piano na 4 ruce a smyčcové kvar-
tetto od C. M. Vebera. 3. „Matičce.“ Mužský sbor
od J. Pathy. 3. „Věštba ptáka.“ Solo pro piano od
Rubinsteina. 4. „Večerní píseň.“ Pro bass solo s prů-
vodem piana od B. Smetany. 5. „Na nebi plno
hvězdiček“ Sbor pro smíšené hlasy od J. Rozkoš-
ného. 6. „Zrušená láska.“ Sbor pro mužské hlasy
s průvodem piana od K. Bendla. 7. „Cigánské me-
lodie,“ číslo 10 a 14 Pro bariton solo s průvodem
piana od K. Bendla. 8. „Eug. Oněgin.“ Pro piano
na 4 ruce od Čajkovského. 9. „Z domoviny.“ Pro
housle a piano od B. Smetany. 10. „Směs ze slo-
venských písní.“ Sbor pro smíšené hlasy s průvo-
dem piana od Ed. Bartoníčka. Veškeré skladby
provozují se poprvé osobním řízením osvědčeného
sbormistra pana Alexandra Procházky. Začátek o
půl osmé hodině. Sedadlo I. 1 zl., sedadlo II. 60 kr.,
místo k stání 30 kr. Dobročinnosti se meze nekladou.
Komisary pro zkoušení a přehlížení parních
kotlů ustanoveni jsou: pro okresní hejtmanství do-
mažlické, klatovské a přeštické p. inženýr Ferd.
Marhaun v Klatovech; pro okr. hejtmanství horšo-
votýnské , plánské, tachovské a teplské p. inženýr
Ig. Buberle v Plané.
Jinošské družstvo hasičské v Klatovech, o
jehož zřízení technický odbor pečuje, stane se skut-
kem, neboť tomu bylo přisvědčeno, aby podobné
družstvo hasičské v Klatovech se zřídilo a sice z
mladíků od 15— 18 let, kteří tvořili by zvláštní
samostatnou skupinu, z které by po uplynutí 18 let
přijímáni byli výkonní členové do dobrovolného
sboru hasičského a ochranného. Účelem jinošského
družstva hasičského, jak z rozpravy p. velitelovy
vysvítá, bylo by: 1) vychovávati a probouzeti lásku
k sboru hasičskému; 2) pěstovati mravnosť občanskou
s ohledem na vlastenecko-národní povinnosti; 3)
vykonávati lehké práce při požáru a jiných kata-
strofách, kde by sbor byl činným. Aby účelu toho
bylo dosaženo, konati se budou v družstvu poučné a
všeobecné odborné přednášky hasičské, cvičení tělo-
cvičná a z praktického hasičství Odbor pro uskuteč-
nění organisace družstva tohoto hlavně opírá se o
to, že sboru zabezpečí se nejen pevnější budoucnosť,
zejména ale že vzejde sboru hasičskému dorost
odborně technický a morálně vzdělaný, ve kterém
vůbec bude se také přísně hleděti, aby mladík zvykal
poslušnosti, mravnosti a zbytečný svůj čas aby ne-
utrácel lelkováním po ulici. Vystrojení družstva po-
necháno až do uskutečnění organisace. Nešlo by i
v Domažlicích podobné družstvo zříditi?
Zpráva z obchodní komory. K dovozu vajec,
jižního ovoce a koňských žíní do Švýcar.
Jak pod tímto titulem bylo již sděleno, zakročilo c.
a k. ministerstvo záležitostí zahraničních u vlády
švýcarské, aby upustila od svého požadavku, dle
něhož vysvědčení o původu pro dovoz vajec, jižního
ovoce a koňských žíní (čistěných a zpracovaných)
z Rakousko-Uherska do Švýcar ověřována býti měla
švýcarským vyslanectvem aneb konsulatem Dle
právě došlého sdělení c. k. ministerstva obchodu
vyhověla vláda švýcarská tomuto zakročení a byly
celní úřady švýcarské na hranici rakouské poukázány,
by na příště ve zmíněných případech spokojovaly se
s vysvědčeními místních neb celních úřadů místa
odeslání i bez konsulatního ověření.
Jihoafrická výstava Dra Emila Holuba v Praze
otevřena bude v sobotu dne 30. dubna. Vstupné ur-
čeno pro všední dny 40 kr., pro neděle a svátky 30 kr.
Velké jizdecké kasárny v Klatovech započaly
se v pondělí dne 4. t. m. stavěti. Za dozorce ku
stavbě ustanoveni byli obcí klatovskou inž. p. Jos.
Martínek a p. Frant. Meloun.
Volby obecního výboru v Mrákově odbývány
budou dne 27. dubna. Jak známo, zrušilo místodr-
žitelství na podaný rekurs minulého roku vykonané
již volby a nařídilo vypsání voleb nových.
Zářící meteor. V neděli dne 3. dubna krátce
před půlnocí pozorován byl u nás na obloze krásný
jasný meteor, jenž zářil v barvě červené, žluté a
zelené. Letěl směrem jihovýchodním přes město k
severu. V tutéž jasnou noc pozorováno bylo něko-
likeré zahřmění a viděti bylo blesky na straně zá-
padní. Ve čtvrtek večer letěl opět přes město naše
zářící meteor směrem k severozápadu. Úkaz ten
trval jen několik vteřin. — Podobný povětroň slétl též
v neděli v noci ve Wormsu v Německu za ohromného
rachotu na tamní jednu budovu na náměstí, již celou
rozbil a zapálil. Ve spáleništi nalezena jáma 4 stopy
hluboká, v níž byl povětroň zaryt. Váží dva metri-
cké centy a po prozkoumání dodán byl do musea
Statistickou tabelu soudního okresu novokdýň-
ského vydal tyto dny tiskem a rozesílá na příslušné
obce zdarma ctěný p. JUDr. Max Wellner,
c. k. notář v Nové Kdýni. Tabela obsahuje 28 od-
dílů, mezi nimiž uvedeny jsou veškeré obce místní
čili politické, pak další katastrální obce, místa, osady
a komplexy samot neb samoty s obzvláštním jmé-
nem, výměra obcí v jitrech, fary školy, pošty, počet
obyvatelstva v jednotlivých obcích dne 31. prosince
1890, počet kusů hovězího dobytka v týž den v
každé obci zvlásť, na kolik čtver. sáhů byl r. 1891
pěstován len, čestní členové v obcích, kolik chudých
bylo podporováno, vysoký věk, tělesní vada, du-
ševní vada, úmrtí živitele, fond chudinský v zlatých,
naturální podpora chudých, největší peněžní podpora
jednotlivce, nejmenší podpora r. 1891, obce se zvlášt-
ními knihami v listovně, z knih stavební parcelle
a parcelle pozemkové, jména starostů, který rok
byli voleni, jmění obcí v zlatých, jména výboru v
srpnu 1890 voleného, pak výtah článků „Posla od
Čerchova“, týkajících se statistiky soudního okresu
novokdýňského. Pracné sestavení tabely této vyža-
dovalo píle neunavné a bude zajisté tato praktickou
a milou památkou všem obcím, jimž se jí dostalo.
Lákají zedníky do Vídně. V hlavním městě naší
říše panuje bída a nouze mezi dělnictvem, které do-
stává od četných dobrodinců peněžité i jiné podpory.
Ve Vídni je neméně nežli půl statisíce dělníků bez
práce, nejvíce zedníků. A proto odsuzovati musíme
vyzvání z Vídně, jaká do Čech přicházejí, aby pomoc-
níci zedničtí ihned se tam odebrali; za účelem tím
se jim posýlá na cestu zl. 2.50. — My však nera-
díme zedníkům, aby odebrali se do Vídně, poněvadž
tam buď připraví o práci hladové své spolubratry, aneb
sami budou v brzku bez práce.
Sbírání chroustův a ponrav. Kdyby se po ně-
kolik roků ničily tak housenky jako ničeni byli
chrousti a ponravy, zajisté by to pak u nás zcela
jinak vypadalo a ovoce bylo by dostatek. Snad že
to bude v brzku tak zařízeno, že se bude za ničení
housenek a jich pup právě tak platiti, jako za sbírání
chroustův a ponrav. Na základě §. 9. zákona ze
dne 30. dubna 1870, z. z. číslo 37., týkajícího se
ochrany vzdělávání země proti záhubě housenkami,
chrousty a jiným škodlivým hmyzem hrozicí, stano-
vilo místodržitelství v souhlasu s výborem zemským
pro r. 1892. odměnu, která z obecní pokladny za-
pravena a z polovice ze zemského fondu nahrazena
býti má, a sice za rovný hektolitr chroustů na dva
zlaté a za rovný hektolitr ponrav na deset zlatých
r. č Chrousty a ponravy, jež dotčeným obcím do-
dati se mají, pod dohlídkou obce stlačením jest
usmrtiti a sběratelům odevzdati, aby s nimi po vůli na-
ložili. — Doufáme, že i za sbírání housenek a jiného
škodlivého hmyzu bude sběratelům placeno.
Tělesné tresty ve školách opět zavedeny budou
— v Bavorsku Tamní ministerstvo vyučování podalo
dotaz vrchní zdravotní radě v Mnichově, je-li trestání
rákoskou na dlaně dětskému zdraví škodlivo; i do-
stalo za odpověď, že trest onen jest neškodliv a že
se ho ve škole i nadále užívati může. Následkem
toho dobrozdání budou lehčí tělesné tresty v Bavorsku
opět zavedeny, ježto je zjištěno, že mládež po odstra-
nění jich stává se čím dále nezvedenější a zkaženější.
Všeobecný vzdělávací spolek dělnický v Do-
mažlicích pořádá dne 10. dubna o 3. hodině odpol.
ve spolkových místnostech svou měsíční schůzi
s tímto programem: 1. Záležitosti spolkové. 2. Před-
náška „O charakteru“. 3. Volné návrhy.
Statistika chudinství v Čechách. Sněm království
Českého usnesl se svou dobou, aby pořízena byla
podrobná statistika chudinství v Čechách, a práce tato
uložena statistické kanceláři zemědělské rady. V
řečené kanceláři sestavuje se po důkladných prů-
pravách tou dobou statistický material, jejž jedno-
tlivé místní obce země prostřednictvím okresních
výborů o svých poměrech chudinských zaslaly a
dále zasílají. Tento ve mnohých příčinách nad míru
zajímavý material přispěje zajisté nemálo k podrob-
nému poznání a posouzení hospodářských a soci-
alních poměrů v zemi jakož i k seznání a upravení
poměrů domovské příslušnosti v Čechách. Aby pře-
obsáhlý tento material vedle běžících prací statistické
kanceláře v čas mohl býti zpracován a pro tisk
upraven, bylo více výpomocných sil přibráno a pří-
slušná publikace, pro kterouž sekretář statistické
kanceláře dr. Josef Bernat konal schválně ze-
vrubná porovnávací studia o dotýčných poměrech,
zejména též pokud se týče států cizích, bude nade
vší pochybnost velice zajímavou, a pokládáme za
svoji povinnost, již nyní těmito řádkami na ni u-
pozorniti.
Zapovězené „léky“. Veškeré přípravky léčitelské
vyráběné v továrně F. Ad. Richtera a sp. v Rudolf-
stadtu a do světa s křiklavými odporučeními vydá-
vané pode jmény „Pain expeler, Kotvové pilulky a
j. v jakož i téhož knížky „Přítel nemocných“, „Dra
Airyho přirozený spůsob léčení,“ „Dobrá rada nad
zlato“ a j. jsou úřadně zakázány, poněvadž jsou to
nejen švindléřské, jen na kapsy lidu namířené, ale
také zdraví lidskému velice škodlivé výrobky.
Přátelský večírek na oslavu 300letých naroze-
nin Komenského, pořádaný politickým spolkem do-
mažlickým, vydařil se velmi dobře, ač se dala oče-
kávati četnější návštěva. Pan Barta, jako vždy tak i
tentokráte, o dobrou věc snaživý, ujal se slova a
nakreslil hned v úvodu tklivý obrázek loučících se
vyhnanců se svou vlastí po osudném roce 1620 a
táže se, co zavinilo těch tisíce a tisíce ubohých vy-
hnaných, že nad nimi vysloven byl tak krutý soud,
který jim na věky vtlačil tu nejtěžší hůl žebráckou
v mozolovitou pěsť. Mezi těmito vyhnanci byl také
Komenský. Na to uvedl řečník v krátkých rysech
životopis Komenského a jeho nepochopitelnou, plod-
nou a nevystižnou činnosť. Mezi jiným byli jsme
obeznámeni o vývoji a učení náboženském Českých
bratří. Konče svou řeč, promluvil řečník několik
slov o Komenském co o člověku a dokázal, že veš-
kerý život tohoto velikého oslavence, veškerá jeho
práce byla věnována celému lidstvu. Ze všech jeho
spisů vane duch pravého křesťana s úplnou důvěrou
ve věčného Boha. Komenský byl horlivým apoštolem
našeho věčného učitele lásky. Komenský, klesaje
pod tíhou bídy a zdrcen útrapami a ústrky, měl pro
každého slova útěchy a ruku nápomocnou. Ku konci
odporučoval p. řečník velmi vřele čtení spisů Ko-
menského. Pan J. Klíma ve své promyšlené řeči
porovnával pak dobu bělohorskou s dobou nynější
a dokazoval, že již více 250 roků český národ musí
vésti boj o svoje bytí. Na to byl rozpředen všeobecný
rozhovor o našem oslavenci, a tak uplynulo několik
hodin velmi milé zábavy.
Zábavný večírek Měšťanské besedy zdejší po-
řádán byl v sobotu dne 2. dubna za velké účasti
pp. členů, z čehož vidno, že počet přátel večírků
těch čím dále tím více se množí. Veškerá hudební
a zpěvní čísla, jakož i žertovné solové výstupy zda-
řile jako vždy provedeny byly silami osvědčenými.
Velmi zajímavá přednáška „O četbě“ p. prof. Pro-
cházky účastenstvím všeobecným byla sledována.
Obecenstvo mile naladěno opouštělo v pozdních ho-
dinách místnosti besední s tím přáním, by opět v
brzku podobný večírek uspořádán byl.
Divadlo. Dnes dává se div. představení v Mě-
šťanské besedě a sice nová činohra „Směry života“
od F. Svobody.
Proti švindléřským výprodejům. Ministerstva
vnitra, spravedlnosti a obchodu ustanovila zvláštní
komisi, aby podala návrhy, jaká opatření učiniti
třeba proti švindléřským výprodejům. Máme za to,
že by obchodní gremia měla se též uchopiti této
věci a podati vhodné návrhy.
Nová daň. Jakýsi bývalý bursovník předložil
finančnímu ministru návrh nové daně a sice za hry
na kulečníku a z karet. Daň tu dle návrhu měli
by vybírati kavárníci a hostinští, a dozor měl by
býti veden létacími orgány finančními. Dle projektu
toho každý spoluhrác měl by koupiti si zvláštní pa-
letu po 10 krejcařích, kterouž oprávněn by byl pro
týž den hráti v karty neb na kulečníku. Karty vy-
dávali by hostinští a kavárníci, kteří by zároveň za
správné vybírání této daně byli odpovědni.
Oheň. Dne 27. března b. r. po 9. hod. večer
vypukl v domku Štěpána Šuldy č. 6. v Plešinech
neznámým dosud způsobem oheň, jenž v krátkosti
domek ten i s veškerými zásobami obilí, píce a
polního nářadí strávil. Nábytek ve světnici se na-
cházející i s peřinami podařilo se zachrániti. Dle
dobrozdání jiných utrpěl Šulda škodu as 1200 zl.
a jest oproti tomu na 700 zl. pojištěn.
Kůň spadl do lomu. V úterý dne 5. dubna
oral na svém poli u „Husmánkovic“ mlýna občan
zahořanský Mat. Ouřada, při čemž spadl mu kůň
do sousedícího kamenného lomu s výše as 4 metrů
tak nešťastně, že přerazil si páteř a na místě zabit
býti musel
Zvláštnosti. V obci Trojanech otelila se minulý
týden tamnějšímu kováři kráva, která měla čtyři
telata, jež však dlouho nežila. — Den před tím
ohřebila se rolníku Palatovi v Bukoviné kobyla a
měla hříbě bez předních noh. Hříbě bylo pro tuto
vadu zabito.
Nemocnice v Rakousku. Letos nalézá se v Ra-
kousku celkem 192 veřejných všeobecných nemocnic
s 25.379 postelemi pro nemocné. Na Čechy připadá
66 nemocnic s 5472 ložemi.
Divadlo. Dne 18. dubna pořádá spolek Havlíček
divadelní představení v sále „u Šumavy“ ve prospěch
chudých školních dítek. Dávati se bude humoristický
obraz se zpěvy „Fraška a basa“. Ochotníci
očekávají u večer ten hojnou návštěvu, by k zmí-
něnému účeli slušný dar odvésti mohli. — Dne 15.
května pořádati bude Ústřední jednota českého he-
rectva v Praze s českoslovanskými ochotníky Kolá-
rovo drama „Smířičti“ ve prospěch Tylova fondu.
Za příčinou tou obdržel i spolek „Havlíček“ vyzvání,
by některý člen provozování hry té se súčastnil
Poučné číslice. Ve Francii jest 300 000 doškových
chatrčí bez oken, 1,800.000 domů jednookenných a
1,500.000 domů dvouokenných. — V Anglii a Walese
sto osob vlastní si 4,000.000 akrů půdy. V Anglii
r. 1887 třiceti procentům obyvatelstva připadaly dvě
třetiny veškerého majetku národního. Sedmdesáti
osobám náleží polovice Skotska, 17 000 osobám devět
desetin půdy a 12 kapitalistům 4,346.000 akrů. Po-
lovici Irska vlastní si asi 800 osob 402 lordové mají
14,240.012 akrů půdy, z čehož ročně berou nájem-
ného 57,865.639 dollarů. V Anglii. Irsku, Skotsku a
Walese jest 1,069.127 nájemců pozemků, z nichž v
Irsku 547.222 a v Anglii 314804 nemají na maso,
V Londýně 88.164 osob doprošovalo se veřejné pod-
